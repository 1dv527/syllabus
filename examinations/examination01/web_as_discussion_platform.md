## Webben som en kommunikationsplattform
**Stödjande för en kollektiv intelligens eller en skog av troll**

I begynnelsen av webbens utveckling var visionen att plattformen skulle stödja möjligheten till en rikare och mer öppen kommunikation mellan människor. Idéer kring digitala mötesplatser där idéer och tankar kunde utbytas på ett tillgängligt och transparent sätt. Detta ses som en möjlighet att stärka demokratin och möjligheten att tillsammans lösa globala problem. Det finns också många exempel på detta, där webben fungerat som en plattform där människor arbetat tillsammans för att lösa problem, sprida kunskap och information. Samlingsbegreppet social media växte sig starkt i takt med att webben gick från en plattform där endast ett fåtal kunde publicera till tjänster som bestod av användargenererat innehåll. Webben har skakat om sättet människor tar till sig nyheter och information. Tanken var god men på senare tid har allt fler kritiska synpunkter börjat lyftas fram.

Många forskare och journalister som studerar sättet webben används som kommunikationsplattform höjer ett varningens finger för den utveckling de ser. På senare år har begrepp som "fake news" och "trollfabriker" börjat förekomma.
Manipulering och förfalskning av nyhetsmaterial och ifrågasättande av tidigare trovärdiga medier förekommer. Några hävdar till och med att det offentliga samtalet har raserat och att webbens stora kommunikationskanaler tycks främja en utveckling där de arga med extremt starka känslor hörs mest. Samtidigt verkar de stora aktörerna inom social media vägra ta ansvar för att deras algoritmer bestämmer nyhetsflödet för miljontals av användare. Skandalen med Cambridge Analytics väckte dock liv i debatten.

Frågeställningar som är intressanta att skriva om är många i detta ämne. 

- Vad gör social media med oss och demokratin? Vilka problem och vilka lösningar finns?
- Finns det sätt att dämpa det hatfulla och istället uppmuntra produktiva diskussioner?
- Hos vem ligger ansvaret? Har de stora aktörerna så som Facebook och Google ett ansvar för hur nyheter och innehåll sprids till användarna av deras plattform eller ligger ansvaret på användaren?


## Web AI och de etiska aspekterna
**Förstår vi när vi tappat kontrollen?**
Att artificiell intelligens kommer vara en stor teknisk möjlighet och utmaning de kommande åren är alla överens om. Tekniken för självkörande fordon finns redan. AI kommer med all säkerhet påverka fler delar av våra liv. Intresset hos företag i en mängd olika branscher är stort och många ser de möjligheter man har att förbättra och optimera delar av sin verksamhet. Den tekniska möjligheten finns också för gemene man. Där man förut behövde investera stort i hårdvara i form av processorkraft och datalagring kan man nu med några knapptryck (och viss betalning) enkelt använda molntekniker för att fler enklare ska kunna köra kraftfulla AI algoritmer i vilket syfte de än må vara.

Bidrar tekniken att till större del ge en sannare bild av verkligheten vilket ger ett bättre underlag för att ta rätt beslut även om vi inte kan förstå och analysera utfallet? Hur kommer vi som privatpersoner reagera på när kraftfulla algoritmer analyserar den data vi genererar i vårt dagliga liv och utifrån dessa bedömer oss som människor. Har ett försäkringsbolag rätt att analysera vilka vänner vi har, vilka områden vi bor i och vilka intressen vi verka ha utifrån social media? Allt vi gör på webben registreras och bildar otroliga datamängder som man med "big data-teknik" och AI skulle kunna analysera och skapa profiler utifrån.

Frågeställningar som är intressanta att skriva om är många i detta ämne. 

- Får etiska aspekter stå i vägen för teknisk utveckling eller måste vi fundera över konsekvenser innan tekniken används? Vem ska förresten bestämma vad som är etiskt riktigt?
- Kommer vi kunna förutse vilka beslut en AI kan göra eller kan det leda till konsekvenser som inte avsågs? 
- Hur kommer vi se på människan om maskinerna tar över. Kommer människor rationaliseras bort när deras arbete kan ersättas? Kommer vi behöva programmerare i framtiden om vi har AI som kan ta hand om den biten? Kommer detta leda till en massarbetslöshet med all problematik det ger eller är detta bara en upprepning av historien där robotindustrin är ett liknande exempel.
